{"title": "念奴娇·断虹霁雨", "author": "黄庭坚", "dynasty": "〔宋代〕", "content": "八月十七日，同诸生步自永安城楼，过张宽夫园待月。偶有名酒，因以金荷酌众客。客有孙彦立，善吹笛。援笔作乐府长短句，文不加点。\r\n断虹霁雨，净秋空，山染修眉新绿。桂影扶疏，谁便道，今夕清辉不足？万里青天，姮娥何处，驾此一轮玉。寒光零乱，为谁偏照醽醁？年少从我追游，晚凉幽径，绕张园森木。共倒金荷，家万里，难得尊前相属。老子平生，江南江北，最爱临风曲。孙郎微笑，坐来声喷霜竹。"}.
{"title": "南乡子·渌水带青潮", "author": "晏几道", "dynasty": "〔宋代〕", "content": "渌水带青潮。水上朱阑小渡桥。桥上女儿双笑靥，妖娆。倚著阑干弄柳条。月夜落花朝。减字偷声按玉箫。柳外行人回首处，迢迢。若比银河路更遥。"}.
{"title": "浣溪沙·一半残阳下小楼", "author": "纳兰性德", "dynasty": "〔清代〕", "content": "一半残阳下小楼，朱帘斜控软金钩。倚阑无绪不能愁。有个盈盈骑马过，薄妆浅黛亦风流。见人羞涩却回头。"}.
{"title": "题沙溪驿", "author": "刘基", "dynasty": "〔明代〕", "content": "涧水弯弯绕郡城，老蝉嘶作车轮声。西风吹客上马去，夕阳满川红叶明。"}.
{"title": "临江仙·滚滚长江东逝水", "author": "杨慎", "dynasty": "〔明代〕", "content": "滚滚长江东逝水，浪花淘尽英雄。是非成败转头空。青山依旧在，几度夕阳红。白发渔樵江渚上，惯看秋月春风。一壶浊酒喜相逢。古今多少事，都付笑谈中。"}.
{"title": "尉迟杯·离恨", "author": "周邦彦", "dynasty": "〔宋代〕", "content": "隋堤路。渐日晚、密霭生深树。阴阴淡月笼沙，还宿河桥深处。无情画舸，都不管、烟波隔前浦。等行人、醉拥重衾，载将离恨归去。因思旧客京华，长偎傍疏林，小槛欢聚。冶叶倡条俱相识，仍惯见、珠歌翠舞。如今向、渔村水驿，夜如岁、焚香独自语。有何人、念我无聊，梦魂凝想鸳侣。"}.
{"title": "普天乐·翠荷残", "author": "滕宾", "dynasty": "〔元代〕", "content": "翠荷残，苍梧坠。千山应瘦，万木皆稀，蜗角名，蝇头利。输与渊明陶陶醉，尽黄菊围绕东篱。良田数顷，黄牛二只，归去来兮。"}.
{"title": "自金山放船至焦山", "author": "苏轼", "dynasty": "〔宋代〕", "content": "金山楼观何眈眈，撞钟击鼓闻淮南。焦山何有有修竹，采薪汲水僧两三。云霾浪打人迹绝，时有沙户祈春蚕。我来金山更留宿，而此不到心怀惭。同游尽返决独往，赋命穷薄轻江潭。清晨无风浪自涌，中流歌啸倚半酣。老僧下山惊客至，迎笑喜作巴人谈。自言久客忘乡井，只有弥勒为同龛。困眠得就纸帐暖，饱食未厌山蔬甘。山林饥卧古亦有，无田不退宁非贪。展禽虽未三见黜，叔夜自知七不堪。行当投劾谢簪组，为我佳处留茅庵。"}.
{"title": "虞美人·黄昏又听城头角", "author": "纳兰性德", "dynasty": "〔清代〕", "content": "黄昏又听城头角，病起心情恶。药炉初沸短檠青，无那残香半缕恼多情。多情自古原多病，清镜怜清影。一声弹指泪如丝，央及东风休遣玉人知。"}.
{"title": "惜黄花慢·孤雁", "author": "贺双卿", "dynasty": "〔清代〕", "content": "碧尽遥天，但暮霞散绮，碎剪红鲜。听时愁近，望时怕远，孤鸿一个，去向谁边。素霜已冷芦花渚，更休倩、鸥鹭相怜。暗自眠。凤凰纵好，宁是姻缘。凄凉劝你无言。趁一沙半水，且度流年。稻梁初尽，网罗正苦，梦魂易警，几处寒烟。断肠可似婵娟意，寸心里、多少缠绵。夜未闲，倦飞误宿平田。"}.
{"title": "清平乐·将愁不去", "author": "纳兰性德", "dynasty": "〔清代〕", "content": "将愁不去，秋色行难住。六曲屏山深院宇。日日风风雨雨。雨晴篱菊初香，人言此日重阳。回首凉云暮叶，黄昏无限思量。"}.
{"title": "渔家傲·送省亲秦州", "author": "苏轼", "dynasty": "〔宋代〕", "content": "一曲阳关情几许，知君欲向秦川去。白马皂貂留不住。回首处，孤城不见天霖雾。 到日长安花似雨，故关杨柳初飞絮。渐见靴刀迎夹路。谁得似，风流膝上王文度。"}.
{"title": "九罭", "author": "佚名", "dynasty": "〔先秦〕", "content": "九罭之鱼，鳟鲂。我觏之子，衮衣绣裳。鸿飞遵渚，公归无所，於女信处。鸿飞遵陆，公归不复，於女信宿。是以有衮衣兮，无以我公归兮，无使我心悲兮。"}.
{"title": "奉同张敬夫城南二十咏", "author": "朱熹", "dynasty": "〔宋代〕", "content": "纳湖诗筒连画卷，坐看复行吟。想像南湖水，秋来几许深。\r\n东渚小山幽桂丛，岁暮霭佳色。花落洞庭波，秋风渺何极！\r\n咏归桥绿涨平湖水，朱栏跨小桥。舞雩千载事，历历在今朝。\r\n船斋考盘虽在陆，滉漾水云深。正尔沧洲趣，难忘魏阙心。\r\n丽泽堂堂后林阴密，堂前湖水深。感君怀我意，千里梦相寻。\r\n兰涧光风浮碧涧，兰杜日猗猗。竟岁无人采，含薰祗自知。\r\n书楼君家一编书，不自圯上得。石室寄林端，时来玩幽赜。\r\n山斋藏书楼上头，读书楼下屋。怀哉千载心，俯仰数椽足。\r\n蒙轩先生湖海姿，蒙养今自閟。铭坐仰先贤，点画存彖系。\r\n石疏此竹下渠，漱彼涧中石。暮馆绕寒声，秋空动澄碧。\r\n卷云亭西山云气深，徙倚一舒　。浩荡忽搴开，为君展遐眺。\r\n柳堤渚华初出水，堤树亦成行。吟罢天津句，　风拂面凉。\r\n月榭月色三秋白，湖光四面平。与君凌倒景，上下极空明。\r\n濯清涉江采芙蓉，十反心无斁。不遇无极翁，深衷竟谁识？\r\n西屿朝吟东渚风，夕弄西屿月。人境谅非遥，湖山自幽绝。\r\n淙琤谷湖光湛不流，嵌窦亦潜注。倚杖忽琮琤，竹深无觅处。\r\n听雨舫彩舟停画桨，容与得欹眠。梦破蓬窗雨，寒声动一川。\r\n梅堤仙人冰雪姿，贞秀绝伦拟。驿使讵知闻，寻香问烟水。\r\n采菱舟湖平秋水碧，桂棹木兰舟。一曲菱歌晚，惊飞欲下鸥。\r\n南阜高丘复层观，何日去登临？一目长空尽，寒江列暮岑。"}.
{"title": "咏永州", "author": "陈孚", "dynasty": "〔元代〕", "content": "烧痕惨淡带昏鸦，数尽寒梅未见花。回雁峰南三百里，捕蛇说里数千家。澄江绕郭闻渔唱，怪石堆庭见吏衙。昔日愚溪何自苦，永州犹未是天涯。"}.
{"title": "赠何七判官昌浩", "author": "李白", "dynasty": "〔唐代〕", "content": "有时忽惆怅，匡坐至夜分。平明空啸咤，思欲解世纷。心随长风去，吹散万里云。羞作济南生，九十诵古文。不然拂剑起，沙漠收奇勋。老死阡陌间，何因扬清芬。夫子今管乐，英才冠三军。终与同出处，岂将沮溺群？"}.
{"title": "寒夜思友三首·其三", "author": "王勃", "dynasty": "〔唐代〕", "content": "朝朝翠山下，夜夜苍江曲。复此遥相思，清尊湛芳绿。"}.
{"title": "别严士元", "author": "刘长卿", "dynasty": "〔唐代〕", "content": "春风倚棹阖闾城，水国春寒阴复晴。细雨湿衣看不见，闲花落地听无声。日斜江上孤帆影，草绿湖南万里情。东道若逢相识问，青袍今已误儒生。"}.
{"title": "文王", "author": "佚名", "dynasty": "〔先秦〕", "content": "文王在上，於昭于天。周虽旧邦，其命维新。有周不显，帝命不时。文王陟降，在帝左右。亹亹文王，令闻不已。陈锡哉周，侯文王孙子。文王孙子，本支百世，凡周之士，不显亦世。世之不显，厥犹翼翼。思皇多士，生此王国。王国克生，维周之桢；济济多士，文王以宁。穆穆文王，于缉熙敬止。假哉天命，有商孙子。商之孙子，其丽不亿。上帝既命，侯于周服。侯服于周，天命靡常。殷士肤敏，祼将于京。厥作祼将，常服黼冔。王之荩臣，无念尔祖。无念尔祖，聿修厥德。永言配命，自求多福。殷之未丧师，克配上帝。宜鉴于殷，骏命不易！命之不易，无遏尔躬。宣昭义问，有虞殷自天。上天之载，无声无臭。仪刑文王，万邦作孚。"}.
{"title": "菩萨蛮·春风试手先梅蕊", "author": "赵令畤", "dynasty": "〔宋代〕", "content": "春风试手先梅蕊，頩姿冷艳明沙水。不受众芳知，端须月与期。清香闲自远，先向钗头见。雪后燕瑶池，人间第一枝。"}.
{"title": "楚天遥过清江引·有意送春归", "author": "薛昂夫", "dynasty": "〔元代〕", "content": "有意送春归，无计留春住。明年又着来，何似休归去。桃花也解愁，点点飘红玉。目断楚天遥，不见春归路。春若有情春更苦，暗里韶光度。夕阳山外山，春水渡傍渡，不知那答儿是春住处？"}.
{"title": "满江红·倦客新丰", "author": "辛弃疾", "dynasty": "〔宋代〕", "content": "倦客新丰，貂裘敝、征尘满目。弹短铗、青蛇三尺，浩歌谁续。不念英雄江左老，用之可以尊中国。叹诗书、万卷致君人，翻沉陆。休感慨，浇醽醁。人易老，欢难足。有玉人怜我，为簪黄菊。且置请缨封万户，竟须卖剑酬黄犊。甚当年、寂寞贾长沙，伤时哭。"}.
{"title": "奉答李和甫代简二绝句", "author": "黄庭坚", "dynasty": "〔宋代〕", "content": "山色江声相与清，卷帘待得月华生。可怜一曲并船笛，说尽故人离别情。\r\n梦中往事随心见，醉里繁华乱眼生。长为风流恼人病，不如天性总无情。"}.
{"title": "村夜", "author": "白居易", "dynasty": "〔唐代〕", "content": "霜草苍苍虫切切，村南村北行人绝。独出门前望野田，月明荞麦花如雪。(门前 一作：前门)"}.
{"title": "临江仙·忆昔西池池上饮", "author": "晁冲之", "dynasty": "〔宋代〕", "content": "忆昔西池池上饮，年年多少欢娱。别来不寄一行书。寻常相见了，犹道不如初。 安稳锦衾今夜梦，月明好渡江湖。相思休问定何如。情知春去后，管得落花无。"}.
{"title": "凉州词", "author": "薛逢", "dynasty": "〔唐代〕", "content": "昨夜蕃兵报国仇，沙州都护破凉州。黄河九曲今归汉，塞外纵横战血流。"}.
{"title": "山雨", "author": "何绍基", "dynasty": "〔清代〕", "content": "短笠团团避树枝，初凉天气野行宜。溪云到处自相聚，山雨忽来人不知。马上衣巾任沾湿，村边瓜豆也离披。新晴尽放峰峦出，万瀑齐飞又一奇。"}.
{"title": "望江南·春睡起", "author": "金德淑", "dynasty": "〔宋代〕", "content": "春睡起，积雪满燕山。万里长城横玉带，六街灯火已阑珊，人立蓟楼间。空懊恼，独客此时还。辔压马头金错落？鞍笼驼背锦斓班，肠断唱阳关。"}.
{"title": "沁园春·带湖新居将成", "author": "辛弃疾", "dynasty": "〔宋代〕", "content": "三径初成，鹤怨猿惊，稼轩未来。甚云山自许，平生意气；衣冠人笑，抵死尘埃。意倦须还，身闲贵早，岂为莼羹鲈脍哉。秋江上，看惊弦雁避，骇浪船回。东冈更葺茅斋。好都把轩窗临水开。要小舟行钓，先应种柳；疏篱护竹，莫碍观梅。秋菊堪餐，春兰可佩，留待先生手自栽。沉吟久，怕君恩未许，此意徘徊。"}.
{"title": "阁夜", "author": "杜甫", "dynasty": "〔唐代〕", "content": "岁暮阴阳催短景，天涯霜雪霁寒宵。五更鼓角声悲壮，三峡星河影动摇。野哭千家闻战伐，夷歌数处起渔樵。(千家 一作：几家)卧龙跃马终黄土，人事音书漫寂寥。(音书 一作：依依)"}.
{"title": "论诗三十首·其二", "author": "元好问", "dynasty": "〔金朝〕", "content": "曹刘坐啸虎生风，四海无人角两雄。可惜并州刘越石，不教横槊建安中。"}.
{"title": "别薛华", "author": "王勃", "dynasty": "〔唐代〕", "content": "送送多穷路，遑遑独问津。悲凉千里道，凄断百年身。心事同漂泊，生涯共苦辛。无论去与住，俱是梦中人。"}.
{"title": "安公子·远岸收残雨", "author": "柳永", "dynasty": "〔宋代〕", "content": "远岸收残雨。雨残稍觉江天暮。拾翠汀洲人寂静，立双双鸥鹭。望几点、渔灯隐映蒹葭浦。停画桡、两两舟人语。道去程今夜，遥指前村烟树。游宦成羁旅。短樯吟倚闲凝伫。万水千山迷远近，想乡关何处。自别后、风亭月榭孤欢聚。刚断肠、惹得离情苦。听杜宇声声，劝人不如归去。"}.
{"title": "听角思归", "author": "顾况", "dynasty": "〔唐代〕", "content": "故园黄叶满青苔，梦破城头晓角哀。此夜断肠人不见，起行残月影徘徊。"}.
{"title": "夏日李公见访", "author": "杜甫", "dynasty": "〔唐代〕", "content": "远林暑气薄，公子过我游。贫居类村坞，僻近城南楼。旁舍颇淳朴，所须亦易求。隔屋唤西家，借问有酒否？墙头过浊醪，展席俯长流。清风左右至，客意已惊秋。巢多众鸟喧，叶密鸣蝉稠。苦遭此物聒，孰谓吾庐幽？水花晚色净，庶足充淹留。预恐樽中尽，更起为君谋。"}.
{"title": "柯敬仲墨竹", "author": "李东阳", "dynasty": "〔明代〕", "content": "莫将画竹论难易，刚道繁难简更难。君看萧萧只数叶，满堂风雨不胜寒。"}.
{"title": "七哀诗三首·其一", "author": "王粲", "dynasty": "〔两汉〕", "content": "西京乱无象，豺虎方遘患。复弃中国去，委身适荆蛮。亲戚对我悲，朋友相追攀。出门无所见，白骨蔽平原。路有饥妇人，抱子弃草间。顾闻号泣声，挥涕独不还。未知身死处，何能两相完？驱马弃之去，不忍听此言。南登霸陵岸，回首望长安，悟彼下泉人，喟然伤心肝。"}.
{"title": "摸鱼子·高爱山隐居", "author": "张炎", "dynasty": "〔宋代〕", "content": "爱吾庐、傍湖千顷，苍茫一片清润。晴岚暖翠融融处，花影倒窥天镜。沙浦迥。看野水涵波，隔柳横孤艇。眠鸥未醒。甚占得莼乡，都无人见，斜照起春暝。还重省。岂料山中秦晋，桃源今度难认。林间即是长生路，一笑原非捷径。深更静。待散发吹箫，跨鹤天风冷。凭高露饮。正碧落尘空，光摇半壁，月在万松顶。"}.
{"title": "马诗二十三首·其二十三", "author": "李贺", "dynasty": "〔唐代〕", "content": "武帝爱神仙，烧金得紫烟。厩中皆肉马，不解上青天。"}.
{"title": "对楚王问", "author": "宋玉", "dynasty": "〔先秦〕", "content": "楚襄王问于宋玉曰：“先生其有遗行与？何士民众庶不誉之甚也！”\r\n　　宋玉对曰：“唯，然，有之！愿大王宽其罪，使得毕其辞。客有歌于郢中者，其始曰《下里》、《巴人》，国中属而和者数千人。其为《阳阿》、《薤露》，国中属而和者数百人。其为《阳春》、《白雪》，国中有属而和者，不过数十人。引商刻羽，杂以流徵，国中属而和者，不过数人而已。是其曲弥高，其和弥寡。\r\n　　故鸟有凤而鱼有鲲。凤皇上击九千里，绝云霓，负苍天，足乱浮云，翱翔乎杳冥之上。夫蕃篱之鷃，岂能与之料天地之高哉？鲲鱼朝发昆仑之墟，暴鬐于碣石，暮宿于孟诸。夫尺泽之鲵，岂能与之量江海之大哉？故非独鸟有凤而鱼有鲲，士亦有之。夫圣人瑰意琦行，超然独处，世俗之民，又安知臣之所为哉？”"}.
